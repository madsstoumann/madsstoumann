<!DOCTYPE html>
<html lang="en">
<head>
  <meta charset="UTF-8">
  <meta name="viewport" content="width=device-width, initial-scale=1.0">
  <title>Interview med Henning Kure</title>
  <style>
    body { 
      background: antiquewhite;
      font-family: ui-serif, Georgia, Cambria, "Times New Roman", Times, serif;
      line-height: 1.6;
      margin-inline: auto;
      max-inline-size: 70ch;
    }
  </style>
</head>
<body>

  <h1>Interview med Henning Kure</h1>
  <p>— Af Henrik Andreasen</p>

  <h2>Forord</h2>
  <p><em>Følgende interview blev foretaget den 10. august 1987 på forlaget Semic i Bagsværd. Interviewet skulle efter aftale have foregået fra kl. 09.00, men da Henning Kure formåede at give sætningen ”at komme for sent” en hel ny mening, blev det i stedet fra kl. 11.00 til 12.00 at interviewet foregik. I den mellemlæggende tid nåede jeg bl.a. at hjælpe til på lageret, hvor der tilmed var en af medarbejderne der spurgte, om jeg var en ny medarbejder! Som en sidste ting kan jeg oplyse, at Henning Kure er født den 11. december 1953, og at han har gået på Køge gymnasium, hvor han blev færdig i 1973. Han har siden beskæftiget sig med tegneserier på fuld tid.</em></p>

  <ul>
    <li>SE: Serie-ekspressen (repræsenteret af Henrik Andreasen)</li>
    <li>HK: Henning Kure</li>
  </ul>

  <p><em>SE: Hvordan begyndte interessen for tegneserier?</em></p>
  <p>HK: Det ved jeg ikke, det er tilbage fra før jeg kan huske.</p>
  <p><em>SE: Var det i skolen, du begyndte at læse?</em></p>
  <p>HK: Det var da jeg begyndte at læse, så opdagede jeg at de eksisterede.</p>
  <p><em>SE: Hvornår var det?</em></p>
  <p>HK: Det ved jeg ikke? Da jeg var 4-5 år læste jeg Rasmus Klump og Anders And.</p>
  <p><em>SE: Hvordan gik det så til, at du blev involveret i udgivelsen af fanbladet Asterix?</em></p>
  <p>HK: Det var fordi der var en fyr der hed Fritz Ørnbo, der startede det og han fik skrevet om det i avisen. Der læste jeg det og reagerede på annoncen. Her mødte jeg Carsten Søndergaard, hvorefter vi begyndte at lave bladet sammen.</p>
  <p><em>SE: Du var altså kun redaktør på det du lavede, ikke andet?</em></p>
  <p>HK: Hvad mener du?</p>
  <p><em>SE: Skrev du tekster til det, eller redigerede du bare stoffet?</em></p>
  <p>HK: Jo, jeg skrev og tegnede og sådan nogle ting. Det var Carsten og mig der lavede det. Carsten var (den der var) redaktøren og holdt orden på det hele, jeg var bare med.</p>
  <p><em>SE: Havde du lavet noget fanarbejde tidligere, eller var Asterix det første du (havde lavet) lavede?</em></p>
  <p>HK: Nej, jeg vidste ikke, at der var noget der hed fan før det.</p>
  <p><em>SE: Hvordan gik det så til, at du blev ansat på Interpresse?</em></p>
  <p>HK: Det var fordi at de kendte mig fra arbejdet med fanblade, samtidig med at jeg havde lært Per Sanderhage at kende her ude. Da jeg så ikke ville gå i skole mere, jeg var begyndt på seminarium, så fandt han et job til mig her ude, og så blev jeg ansat.</p>
  <p><em>SE: Hvad blev du først ansat som?</em></p>
  <p>HK: Jeg blev ansat på tegnestuen, til at skrive overskrifter til Commando serien og sådan noget. Samtidig var jeg den eneste på det tidspunkt der læste fransk, så jeg var den eneste der læste de helt nye albums. Der var ikke udgivet særlig meget på det tidspunkt, så det var mig der tog sig af det, og så begyndte det lige pludselig at sælge.</p>
  <p><em>SE: Var det fordi at du var den eneste der læste fransk, at det var dig, der startede med at udgive albums?</em></p>
  <p>HK: Det var ikke mig der startede det med albums, album markedet eksploderede på det tidspunkt, hvor jeg var der, hvor jeg skulle være. Så på den måde kom jeg til at stå for alle albummene for IP.</p>
  <p><em>SE: Hvordan fik du så tid til at lave fanbladene Nemo og Serienyt samtidigt?</em></p>
  <p>HK: Jamen det var jeg ikke særligt meget involveret i, efter at jeg var blevet albumredaktør.</p>
  <p><em>SE: Du lagde sådan set bare navn til?</em></p>
  <p>HK: Nej, ind imellem lavede jeg da noget.</p>
  <p><em>SE: Var det så ikke svært i starten, at vide hvilke franske albums man skulle udgive, du havde jo ikke noget at gå efter?</em></p>
  <p>HK: Næ, det er det samme som i dag, man udgiver det man kan lide.</p>
  <p><em>SE: Kiggede du slet ikke på, hvordan de solgte i Frankrig og Belgien, eller udgav du bare det, som du syntes du godt kunne lide?</em></p>
  <p>HK: Øh, ja. Altså der er noget man kan se, der sælger enormt godt. Det skal vi udgive og tjene nogle penge på. Men når man begynder at udgive noget, så er det fordi man godt kan lide det. Det hænger jo tit sammen, at det der appellere til en selv, appellere også til andre, så det er det man går ud fra.</p>
  <p><em>SE: F.eks. blev Franquins Splint & Co. udgivet i starten af 70’erne. Var det fordi han var så kendt i Frankrig, at I begyndte at udgive albums med ham?</em></p>
  <p>HK: Det var fordi det var noget af det bedste materiale overhovedet.</p>
  <p><em>SE: Sidst i 70’erne og først i begyndelsen af 80’erne begyndte i også at udgive danske albums. Kan du fortælle lidt om det?</em></p>
  <p>HK: Vi startede med 2 projekter. Jeg ville gerne lave dansk producerede albums, det var min kæphest. Så vi startede med 2 projekter. Det ene var et Søren Spætte album af Freddy Milton, det andet var Valhalla.</p>
  <p><em>SE: Hvornår blev det startet?</em></p>
  <p>HK: Det var vel i 1978-79. Det kan jeg ikke rigtig huske.</p>
  <p><em>SE: Hvad rolle havde du i det projekt? Var du bagmand eller var du med til at redigere?</em></p>
  <p>HK: Jeg var lidt af begge dele.</p>
  <p><em>SE: Du fulgte altså op på projektet efterhånden som det udviklede sig?</em></p>
  <p>HK: Ja.</p>
  <p><em>SE: Hvordan kan det så være at Valhalla blev en så stor succes dengang det kom frem?</em></p>
  <p>HK: Hvorfor det blev en succes? Fordi det er smaddergodt, det er klart.</p>
  <p><em>SE: Senere hen er det jo også blevet brugt til skolebrug. Var det noget I fandt ud af, eller var der nogen der kontaktede jer?</em></p>
  <p>HK: Det var en her i firmaet ved navn Jørgen, der gerne ville prøve at lave det. Så han kontaktede en skolelærer og et undervisningsforlag og fik det lavet.</p>
  <p><em>SE: Så først i 80’erne begyndte i at udgive Marvel igen. Hvordan fik i den kontrakt?</em></p>
  <p>HK: Det kan du sikkert få mange gode forklaringer på.</p>
  <p><em>SE: Nå, fordi den først blev tilbudt Gutenberghus, så vidt jeg ved?</em></p>
  <p>HK: Nej, nej.</p>
  <p><em>SE: Nå, men de fik også tilbudt Marvelheltene?</em></p>
  <p>HK: Nej, de har ikke fået dem tilbudt. De har forsøgt at købe dem, ligesom de forsøger at købe alt muligt andet, men Marvel ville ikke sælge til dem.</p>
  <p><em>SE: I et interview jeg har læst stod der det stik modsatte.</em></p>
  <p>HK: Ja ja, men de har ikke fået tilbudt dem. De har så svine mange penge, at de prøver at købe sig fra alle mulige situationer.</p>
  <p><em>SE: I et interview med Anne Møller (produktudviklingschef og den der informere pressen på Serieforlaget – Serienyt nr. 2 1987), siger hun, at de fik tilbudt Marvelheltene, men sagde nej.</em></p>
  <p>HK: Ja, men det passer ikke.</p>
  <p><em>SE: OK, så er det fastslået.</em></p>
  <p>HK: De vidste at vi var ude efter den (kontrakten), så de prøvede at købe den. De prøvede at købe Marvel simpelthen. De prøvede at købe selve forlaget, det har de nemlig gjort før med andre ting. Det var sådan de fik Løjtnant Blueberry. De købte en aktie i det franske forlag, så de kunne sidde som aktieindehaver og bestemme, at de skulle have kontrakten. Det er gangster business på Gutenberghus, de sviner rundt med pengene.</p>
  <p><em>SE: Var det så dig, der startede det hele og fik kontrakten?</em></p>
  <p>HK: Ja, det tror jeg nok.</p>
  <p><em>SE: Sikkert svar!</em></p>
  <p>HK: Jamen, hvad skal jeg sige? Det mener jeg bare. Der er sikkert en fyr i Sverige, der vil sige, at det var ham, der fik den. Spørger man hvem der opdagede Garfield, vil man virkelig få mange svar.</p>
  <p><em>SE: Det var så meningen med udgivelsen af Marvel universet, at det skulle hænge sammen som en helhed?</em></p>
  <p>HK: Ja.</p>
  <p><em>SE: Hvordan kan det så være, at i startede Hulk med det samme, selvom den var så langt bagefter. Var det bare for at udgive den, eller var I tvunget til det?</em></p>
  <p>HK: Vi var tvunget til det.</p>
  <p><em>SE: Var det et krav fra Marvels side?</em></p>
  <p>HK: Ja, det fik vi besked på.</p>
  <p><em>SE: I ville måske gerne have udgivet noget andet, der bedre passede med kronologien, indtil Hulk kom op igen?</em></p>
  <p>HK: Ja, så vi måtte finde noget materiale, der ikke stred imod kronologien, så den bare kunne køre i tomgang, indtil den nåede frem. Vi blev nød til at grave noget af det gamle frem, der ikke havde været udgivet, selvom det ikke var specielt godt, så derfor gik salget ned.</p>
  <p><em>SE: Så det var derfor i kørte Alliancen (Avengers) bag i bladet, for at have noget der var ”up to date”? Hulk var sådan set bare biperson i sit eget blad?</em></p>
  <p>HK: Sådan havde jeg det i hvert fald med det.</p>
  <p><em>SE: Den er jo også blevet kritiseret meget, selvom den solgte bedst.</em></p>
  <p>HK: Den solgte ikke bedst.</p>
  <p><em>SE: Det blev der da skrevet, hver gang den blev kritiseret?</em></p>
  <p>HK: Ja ja, det var også udgangspunktet, men det blev den ikke ved med.</p>
  <p><em>SE: Senere hen og også i starten, begyndte i at udgive klassikere. Var det for at de danske læsere skulle få en større baggrundsviden, da der ikke var særlig mange, der kendte noget til serierne i forvejen?</em></p>
  <p>HK: Du er smart hva’! Du har regnet det hele ud.</p>
  <p><em>SE: Hvordan kan det så være, at i ikke udgiver dem mere?</em></p>
  <p>HK: Det sælger jo ikke vildt meget, Marvel. Det er sådan set stadigvæk kun Marvel fans, der køber dem. Så det at udgive så mange blade blev skåret ned. Vi udgav jo et Marvel blad om ugen. Så fordi der ikke var nok, der købte dem blev vi nød til at skære det ned til det halve. Det var ret dramatisk, at skulle halvere et udgivelsesprogram. Nu kommer der 2 blade om måneden, så det er med at vælge, hvad man helst vil have udgivet. Jeg vil helst have de Fantastiske Fire ud. Edderkoppen kan vi jo ikke slippe for at lave. Men nu har den også haft en god periode, der har været en masse gode historier at udgive, men de Fantastiske Fire er det blad jeg bedst kan lide.</p>
  <p><em>SE: Men Edderkoppen bliver jo også udgivet månedligt, sådan at de andre serier bliver bygget op omkring den.</em></p>
  <p>HK: For min skyld kunne vi bare lukke en hel masse af det, og bare udgive de Fantastiske Fire f.eks. som et månedsblad, men det kan man bare ikke. Hvis man skal udgive Marvel, og Marvel figurerne, skal man udgive deres store figur: Edderkoppen.</p>
  <p><em>SE: Men Edderkoppen appellerer jo også mere til nogen, der vil have noget underholdning, uden at det behøver at være kompliceret. Der er mange der ikke kan lide Fantastiske Fire, fordi den er så kompliceret. Der er Edderkoppen mere ”down to earth”, en ung mand med problemer.</em></p>
  <p>HK: Det syntes jeg ikke er rigtigt, jeg syntes det er det samme. Marvel er ret konsistent, det er det samme ting du får alle vegne, men det er deres mest populære figur, så derfor udgiver vi den.</p>
  <p><em>SE: Den sælger måske også meget godt her i Danmark?</em></p>
  <p>HK: Ja, den er helt okay.</p>
  <p><em>SE: Hvor mange eksemplarer skal man så sælge af et blad, for at det kan køre rundt?</em></p>
  <p>HK: Jeg ved det ikke, det kommer an på prisen, og hvor meget det har kostet at lave bladet. Jeg ved ikke, hvor meget det skal sælge.</p>
  <p><em>SE: Sådan ca.?</em></p>
  <p>HK: Mere end det vi gør.</p>
  <p><em>SE: Jeg ved at magasinet Kulørte Sider skal sælge 4.500 eks. for at køre rundt. Skal man også sælge så mange af de almindelige blad tegneserier?</em></p>
  <p>HK: Er det ikke mere?</p>
  <p><em>SE: Carsten Søndergaard sagde, at det skulle sælge 4.500 eks. for at det kunne køre rundt. Det er ikke meningen, at det skulle give overskud.</em></p>
  <p>HK: Ja det er rigtigt nok. Men det er fordi det har en høj udsalgspris, så det skal ikke sælge særligt meget. Hvis et blad koster 15 kr. eller 12 kr., skal man sælge mange flere.</p>
  <p><em>SE: Det var også derfor jeg godt kunne lide at vide, hvor mange man så skal sælge?</em></p>
  <p>HK: Jeg ved det ikke, 6,7,8 tusinde. Jeg ved det ikke rigtigt.</p>
  <p><em>SE: Der var jo også mange af klassikerne der næsten overhovedet ikke solgte.</em></p>
  <p>HK: Nej, de solgte udmærket.</p>
  <p><em>SE: I hvert fald blev Thor en fiasko, har jeg hørt?</em></p>
  <p>HK: Det har jeg ikke hørt (undertegnede hamre fortvivlet i bordet). Jamen det har jeg ikke. Det kan godt være at du har ret, det siger jeg ikke noget om, men jeg har bare ikke hørt det.</p>
  <p><em>SE: Jamen der blev jo ikke udgivet flere af dem?</em></p>
  <p>HK: Nå men det har ikke noget med det at gøre. Du troede måske, at det er en fiasko bare fordi der ikke udkommer flere?</p>
  <p><em>SE: Nej, det er fordi at der var mange der skrev ind om der kom flere, og så blev der skrevet at der ikke kom flere fordi den (Thor) ikke solgte nok til videre udgivelse.</em></p>
  <p>HK: Det tror jeg ikke der er nogen der ved noget om. I Marvel programmet er der ikke noget, der er blevet lukket fordi det ikke solgte godt nok, på nær Projekt X. Alt sammen, åbninger og lukninger er sket pga. redaktionelle grunde. Vi fik besked på at skære programmet ned til det halve (Projekt X lukkede fordi det solgte dårligt), det er de to grunde, der er skyld i de ting der er sket. Ingen økonomiske eller udefra kommende problemer eller andre forandringer er skyld i dette. Alle tingene er sket fordi redaktørerne har bestemt sig for, at nu skal vi lave det sådan eller sådan. Vi sidder 5-6 lande og er fælles om at lave bladene.</p>
  <p><em>SE: Farveudgivelserne?</em></p>
  <p>HK: Ja ja, og det betyder at så skal man sidde og blive enige om tingene, for at få det til at gå op. Det er en faktor de danske læsere ikke kender til, men vi redaktører skal altså også have overtalt svenskerne og nordmændene osv.</p>
  <p><em>SE: Klassikerne udgav I jo selv?</em></p>
  <p>HK: Ja, men det gik hårdt ud over dem, da vi skulle halvere programmet, så der var ikke rigtig plads til dem. På det tidspunkt havde vi også nået at udgive det vi ville. Med hensyn til Thor så ville jeg gerne udgive lige netop den historie, fordi der bliver Wundergar og alt det der introduceret.</p>
  <p><em>SE: Også Ergo den levende planet.</em></p>
  <p>HK: Ja ja, så der lærer man nogen ting som man ikke lærer andre steder. De var væsentligt fordi man fik introduceret Wundergar, det var derfor vi lavede den, samtidigt med at vi fik prøvet Thor figuren af, det var derfor. Så har vi lavet fem styks Fantastiske Fire klassikere, og det er simpelt hen bare creme de la creme perioden af de Fantastiske Fire. Når man har dem, har man alt hvad man behøver af de Fantastiske Fire. Det eneste vi aldrig er kommet ajour med er Alliancen, der ligger stadigvæk en masse materiale og venter.</p>
  <p><em>SE: De nyere episoder af Alliancen bruger i kun i Marvel Superheltene (MSH) som fil-in når det passer sammen med Fantastiske Fire?</em></p>
  <p>HK: Nej nej, det kommer alt sammen.</p>
  <p><em>SE: Bare efterhånden?</em></p>
  <p>HK: Ja ja, i år kommer der vist ikke nogen Alliance i MSH, eller er det næste år? Jeg kan ikke lige huske det, vi har nemlig planlagt 4 år ud i fremtiden; jeg henter lige planerne. </p>
  <p>(Der er en kort pause mens han henter planerne)</p>
  <p>I år bliver der ikke noget med Alliancen.</p>
  <p><em>SE: Var det ikke meningen, at der skulle komme noget i MSH nr. 9?</em></p>
  <p>HK: Jeg prøver lige at finde det.</p>
  <p><em>SE: Det skulle være Avengers 247+248, eller lige deromkring.</em></p>
  <p>HK: Nå, men der kan du bare se, du ved mere om det end jeg gør.</p>
  <p><em>SE: Jeg har set forsiden.</em></p>
  <p>HK: Hvorfor kan jeg nu ikke finde det? Her er det. Hvad var det du sagde; Avengers…</p>
  <p><em>SE: Ja, i MSH nr. 9.</em></p>
  <p>HK: Ja, der kommer de, det er rigtigt. Der kommer Avengers 238 og 242 og Thing nr. 10.</p>
  <p><em>SE: Hvordan kan det være at det er sat sammen med Thing nr. 10?</em></p>
  <p>HK: Thing nr. 10 og Avengers nr. 242 er der, hvor de alle sammen kommer afsted til Secret Wars, Alliancen og de Fantastiske Fire. I Avengers nr. 238 kan jeg ikke huske hvad der sker.</p>
  <p><em>SE: Det kan jeg heller ikke lige komme på. Thing nr. 10 har der været uddrag af før.</em></p>
  <p>HK: Ja, 2 sider, nu bringer vi hele historien om hvordan de bliver sendt afsted. Næste nummer af MSH bliver et godt sammen sakset nummer. Fantastic Four nr. 265, Avengers nr. 243, hvor de kommer tilbage igen. MSH består af Fantastic Four og Avengers, og så er det redigeret så det passer kronologisk.</p>
  <p><em>SE: I tager det vigtigste fra hver?</em></p>
  <p>HK: Nej, vi tager alt med Fantastic Four og det bedste af det der er af Avengers, dvs. noget bliver sprunget over. Vi har sprunget en historie med David Letterman over, en med Spider-Woman, og en med Dracula osv., men hele historien med Vision, der hvor han prøver at overtage alle computere. Fra det øjeblik hvor John Buscema og Tom Palmer overtager tegner jobbet fra Avengers nr. 255, så tager vi det meste af det.</p>
  <p><em>SE: Det er jo også rimeligt godt.</em></p>
  <p>HK: Ja, da syntes jeg den bliver rigtig flot og det betyder, at i 1988 vil der begynde at komme noget mere med Alliancen.</p>
  <p><em>SE: Var det ikke også meningen, at der skulle komme nogle flere nummer med MSH, skulle der ikke komme 7 eller 8 i stedet for?</em></p>
  <p>HK: Nej, der kommer 6 nr.</p>
  <p><em>SE: Kun 6?</em></p>
  <p>HK: Ja, de kommer hver anden måned som i år.</p>
  <p><em>SE: Projekt X skulle der komme nogle flere nummer af?</em></p>
  <p>HK: Ja, i sidste halvdel af 1988 (fra juli af), kommer den hver anden måned, sådan at det bliver skiftevis MSH og Projekt X.</p>
  <p><em>SE: Er det ikke også meningen at i skal udgive Power Pack under navnet Super Banden (det på det tidspunkt foreslåede navn)?</em></p>
  <p>HK: Jamen du ved jo det hele, hvad skal du så interviewe mig for?</p>
  <p><em>SE: For at oplyse læserne, det er jo ikke alle der ved disse ting.</em></p>
  <p>HK: Det kan du jo gøre uden at interviewe mig.</p>
  <p><em>SE: For lige at gå tilbage til albums spørgsmålene, der er i begyndt at få trykt albums på et dansk forlag igen, der hedder Bo-Tryk?</em></p>
  <p>HK: Det gør vi ikke mere.</p>
  <p><em>SE: Hvordan kan det være at i er holdt op?</em></p>
  <p>HK: De gik konkurs.</p>
  <p><em>SE: Er det noget der er sket for nyligt?</em></p>
  <p>HK: Ja, ja. Jeg ved ikke om de er gået konkurs, men der er sket noget i den retning.</p>
  <p><em>SE: I har jo fået trykt Nattens Ridder (Batman: Dark Knight) nr. 1+2, får i så også trykt nr. 3 & 4?</em></p>
  <p>HK: Det bliver jo spændende at se.</p>
  <p><em>SE: I ved det altså ikke endnu?</em></p>
  <p>HK: Jo, men jeg ved bare ikke, hvor den bliver trykt henne.</p>
  <p><em>SE: I går altså til en udenlandsk trykker?</em></p>
  <p>HK: Nej, det tror jeg ikke, men jeg ved det altså ikke, da jeg ikke har noget med det at gøre. Vi har en mand her i huset, der tager sig af trykkeriforbindelser, så det er ham der bestemmer det.</p>
  <p><em>SE: I fik jo trykt Tommy Tot som det første album fra Bo-Tryk. Var det et prøvenummer for at se om de kunne trykke?</em></p>
  <p>HK: Jeg ved det ikke.</p>
  <p><em>SE: Fordi det at trykke Nattens Ridder er jo en af de større opgaver, og det skulle helst være pænt.</em></p>
  <p>HK: Det skal alle vores ting være. Jeg tror heller ikke at Tommy Tot var det første, det var vist Harold Hedd (Underground nr. 2) at de lavede.</p>
  <p><em>SE: Jeg har kun set Tommy Tot, det var første gang jeg så navnet Bo-Tryk.</em></p>
  <p>HK: Vi bruger alle mulige trykkerier. Vi er sådan set på evig jagt efter nye trykkerier. Nogle er så gode og til at arbejde sammen med, andre er det ikke, sådan er det bare.</p>
  <p><em>SE: Ville det ikke være at foretrække, at få det trykt i Danmark i stedet for i udlandet? Det er jo mere sikkert, end hvis det skal transporteres nede fra f.eks. Italien?</em></p>
  <p>HK: Det kommer jo an på, hvordan trykkeriet er. Nummer et er trykkvaliteten, transporten betyder ikke så meget. Om lastbilen kører fra Jylland eller Italien er hip som hap for os, det vigtigste er at det bliver trykt ordentligt.</p>
  <p><em>SE: Det er jo lettere at køre ud på trykkeriet og checke det, hvis det ligger i Danmark?</em></p>
  <p>HK: Ja, det skulle man tro, men det er det ikke.</p>
  <p><em>SE: Tager i så nogen sinde rundt på trykkerierne og ser hvordan de trykker, inden i f.eks. laver en kontrakt med dem om at trykke noget?</em></p>
  <p>HK: Ja ja.</p>
  <p><em>SE: I tager altså ikke bare efter det omdømme de har?</em></p>
  <p>HK: Nej, det er en forhandling. Vi sidder og snakker med trykkeriet, og vi ser nogle prøver af de ting de har lavet før.</p>
  <p><em>SE: Nu har i jo også selv et trykkeri, Stenby Tryk.</em></p>
  <p>HK: Nej, det har vi ikke.</p>
  <p><em>SE: Det ejer i måske ikke mere?</em></p>
  <p>HK: Nej.</p>
  <p><em>SE: Men bruger i det så stadigvæk, efter at i har solgt det?</em></p>
  <p>HK: Ja ja, men jeg ved ikke lige til hvad. Før i tiden lavede de jo alle de S/H albums. Jeg tror stadigvæk de laver noget, jeg er bare ikke helt klar over hvad.</p>
  <p><em>SE: Er i så tilfredse med distributionsnettet herhjemme, det er jo sket mange gange, at der er noget der er kommet for sent?</em></p>
  <p>HK: Det er jo fordi vi er forsinket?</p>
  <p><em>SE: Nogle gange er der ting, der ligger flere måneder på lager før det kommer ud?</em></p>
  <p>HK: Kun hvis vi har bestemt at det skal det, det er jo vores lager, det er ikke distributionsnettets lager.</p>
  <p><em>SE: I kører jo omvendt end f.eks. USA, hvor bladene bliver sendt ud til distributørerne med det samme efter de er trykt.</em></p>
  <p>HK: Det gør vi også somme tider. Der er ingen faste regler, det er nu engang som man arrangere det.</p>
  <p><em>SE: Hvad mener du om det S/H marked i USA kontra det S/H marked i Danmark, hvor de fleste bløde tegneserier bliver udgivet i S/H?</em></p>
  <p>HK: De bløde tegneserier?</p>
  <p><em>SE: Edderkoppen mfl.</em></p>
  <p>HK: De bliver udgivet i farver.</p>
  <p><em>SE: I kører meget med S/H i f.eks. Supersolo og Marvel klassikerne, det er det jeg mener.</em></p>
  <p>HK: Ja, det er også rigtig nok.</p>
  <p><em>SE: Alt kører næsten i S/H, undtagen de enkelte der bliver samarbejdet om.</em></p>
  <p>HK: Ja, men det er trods alt de fleste af dem, der er i farver. Humør bladene og Fantomet er i S/H, næsten alle andre er i farver.</p>
  <p><em>SE: Ser du det som en fordel at udgive dem i S/H i Danmark?</em></p>
  <p>HK: Næ, ikke specielt.</p>
  <p><em>SE: Fordi i USA er der næsten ikke nogen der gider at købe S/H, det skal være farver det hele, det er nærmest modsat herhjemme, folk har vænnet sig til det efterhånden.</em></p>
  <p>HK: Det ved jeg ikke om er rigtigt, man kan jo ikke sammenligne USA og Danmark. De markeder ligner ikke hinanden på noget sted.</p>
  <p><em>SE: Der har jeg også lige læst en artikel, hvor de klagede over distributionsnettet; der var store mangler.</em></p>
  <p>HK: Ja, det skal nok passe, jeg ved ikke så meget om det. USA er meget et fanmarked, ”The direct sale market”. Herhjemme svarer det til Fantask, og hvis du måler det i proportioner er det uendeligt lille. Der er bare så mange mennesker derovre, at det er et stort marked. Men det vil svare til, Marvel er et lille forlag, sammenlignet med Danmark, hvis du begynder at måle i proportioner. Med en elendig udnyttelse af deres markedspotentiale, og det er alle amerikanske forlag. Når Marvel sælger en million af Secret Wars, så svarer det til at vi har en god solid succes på 20.000 solgte eks. herhjemme af Splint & Co. eller lignende, men det svarer ikke til Lucky Luke, Garfield eller Valhalla, sådan noget har de aldrig oplevet at kunne sælge i deres markedsområde. Det de lever af er oplag på 150.000 eks eller sådan noget på Edderkoppen, der svarer til at have solgt 4.000 eks. herhjemme.</p>
  <p><em>SE: Mange af de store forlag stopper udgivelse af et blad, hvis det kommer under 40-50.000 eks.</em></p>
  <p>HK: Ja, men det er mere proportionerne i det, der er vigtigt at forstå. Det vil sige at alt der foregår på det amerikanske marked, er lige så vigtigt som det der foregår på et lille special marked herhjemme. For det er et meget lille special marked, det kæmpe store amerikanske marked. Det er ikke noget, der minder om det vi har herhjemme. Så når de snakker om S/H, så snakker de om et blad som Marvelklubbens årshæfte, så snakker vi S/H i amerikansk forstand. Det at udgive Fantomet i S/H er en abstraktion for dem, det findes ikke, der findes ikke noget derovre som det. Derfor kan man ikke sammenligne det med hinanden. Det de snakker om når de snakker S/H derovre, har ikke noget at gøre med når vi snakker S/H herhjemme.</p>
  <p><em>SE: Sidste år i USA var S/H udgivelser nærmest et modefænomen, hvilket bevirkede at der kom en hel masse små nye forlag, hvor man dårligt nok kendte halvdelen.</em></p>
  <p>HK: Det ved jeg ikke, jeg syntes det er det samme.</p>
  <p><em>SE: Sidste år er der i hvert fald skudt en hel masse nye forlag op.</em></p>
  <p>HK: Jo, men det har der altid været.</p>
  <p><em>SE: De er måske bare kommet mere frem i søgelyset?</em></p>
  <p>HK: Jeg ved det ikke, det er noget du snakker om, jeg kender ikke så meget til det.</p>
  <p><em>SE: Her sidst på året skal i udgive et album for menneskerettigheder, hvor overskuddet skal deles mellem jer og Amnesty International. Hvis det går godt vil i så overveje at udgive de 2 blade Marvel og DC har lavet, Heroes for Hope og Heroes for Hunger?</em></p>
  <p>HK: Det må vi ikke udgive.</p>
  <p><em>SE: Må i ikke udgive det?</em></p>
  <p>HK: Nej, tegnerne vil ikke have at det bliver udgivet mere end den ene gang.</p>
  <p><em>SE: Nå, men er der ikke også noget om, at de brændte printpladerne efter bladene var udgivet? Var det for at de ikke måtte udgives mere?</em></p>
  <p>HK: Ja.</p>
  <p><em>SE: Du ville måske gerne udgive det?</em></p>
  <p>HK: Åh ja, jeg syntes ikke det er særligt godt. Det er ikke nogen special god historie og så passer Superman historien ikke med den Superman vi udgiver nu, så jeg syntes ikke det er specielt godt at udgive.</p>
  <p><em>SE: Det er vel også meget fanorienteret med alle de tegnere?</em></p>
  <p>HK: Jo, det kan godt være, jeg ved det ikke. Jeg har ikke spekuleret så meget på det, fordi vi ikke kan komme til at udgive det, så det er lige meget.</p>
  <p><em>SE: Når vi nu snakker om ikke at udgive, bliver det så nogen sinde til noget med at udgive Teen Titans/Projekt X?</em></p>
  <p>HK: Nej, den bliver ikke udgivet.</p>
  <p><em>SE: Har i opgivet at snakke med dem?</em></p>
  <p>HK: Vi har snakket med dem, men de siger bare, at det vil de ikke beskæftige sig med.</p>
  <p><em>SE: Hvis det skulle blive bedre mellem Marvel & DC vil i så prøve igen?</em></p>
  <p>HK: Det ved jeg ikke, jeg syntes tidspunktet er forpasset. Vi har stoppet Teen Titans nu, og i forhold til Projekt X, der passer kronologien ikke nu. Desuden syntes jeg der er så meget andet, der er bedre at bruge sine kræfter på.</p>
  <p><em>SE: Man kan jo sige, at det ligger uden for kronologien i et univers, hvor de begge to eksistere samtidigt?</em></p>
  <p>HK: Jo, men der er ting i det. Sammensætningen af Projekt X på det tidspunkt, man kan jo nogenlunde sætte det ind i kronologien. Så det der sker med Darkseid i den historie, passer ikke sammen med det der sker med Darkseid i Superman. Jeg syntes der er andre ting, som er bedre at bruge sin tid på end det.</p>
  <p><em>SE: Så her i 1987 begyndte i at udgive Superman igen. Hvordan kan det være at i holdt et helt års pause, i stedet for at udgive noget mere Superman, f.eks. de sidste numre af Superman der blev lavet af Alan Moore, skulle være rimelig gode?</em></p>
  <p>HK: Jeg ville holde afstand mellem den gamle Superman og den nye Superman, så man ikke skulle blive så forvirret, så derfor havde vi det lukket i et år, hvorefter den nye Superman startede. Den Alan Moore historie bliver udgivet til februar (den 29/2, Supermans officielle fødselsdag) i et jubilæums hæfte.</p>
  <p><em>SE: For at fejre hans 50-års jubilæum?</em></p>
  <p>HK: Der kommer et stort tykt hæfte på 160 sider i S/H, med hele gennemgangen af den gamle Supermans karriere, de 50 år der er gået.</p>
  <p><em>SE: Nu tør i altså godt udgive noget, i tror ikke at fans bliver forvirrede?</em></p>
  <p>HK: Jo, men det er jo også den eneste gang, vi vil udgive noget med den gamle Superman. Der er noget af den gamle Superman, der passer med den nye, så hvis vi kommer i materiale mangel kan vi udgive noget af det, men det meste passer ikke med den nye Superman. Jeg vil også helst holde mig til bare at udgive John Byrnes Superman, det er det eneste jeg syntes er noget ved.</p>
  <p><em>SE: Marv Wolfman har da også lavet nogle gode Superman episoder?</em></p>
  <p>HK: Syntes du? Jeg syntes bare det er elendigt.</p>
  <p><em>SE: Jamen nu har han også sagt op på Adventures of Superman.</em></p>
  <p>HK: Ja, gudskelov. Jeg syntes det er noget gylle.</p>
  <p><em>SE: Ja selvfølgelig i forhold til Byrne, men man skal vel tage dem på hvert sit niveau, så at sige.</em></p>
  <p>HK: Jeg syntes det er noget lort. Man kan da ikke bortforklare at noget gylle er gylle?</p>
  <p><em>SE: Vi dropper det og går videre. Hvordan vil i så forklare alle de nye ting der sker, DC bruger f.eks. meget tid på Who’s Who og så videre. De laver jo om på alt, der er ikke noget der er som det var for 2 år siden?</em></p>
  <p>HK: Så længe at DC ikke har organiseret noget som helst så det giver mening, så gider jeg heller ikke prøve. Vi udgiver meget lidt DC. Vi udgiver Superman, som hænger meget godt sammen, og så prøver vi at undgå resten stort set, for det hænger jo ikke sammen.</p>
  <p><em>SE: Det tager vel et par år endnu?</em></p>
  <p>HK: Nej, det er ikke et par år, for det kommer aldrig til at ske. DC er nogle rodehoveder.</p>
  <p><em>SE: Det var jo meningen med det, at der skulle være orden i det?</em></p>
  <p>HK: Ja, men det er der ikke, og det bliver der heller ikke. Sæt Marv Wolfman til at organisere noget, det er jo håbløst og samtidig lade alle andre gøre hvad der passer dem. Der er ingen ting, der hænger sammen.</p>
  <p><em>SE: Nu skal i starte her til oktober med Batman igen?</em></p>
  <p>HK: Det skal vi ikke.</p>
  <p><em>SE: Det står ellers annonceret i bladet Gudesønnerne, at det skulle starte til oktober?</em></p>
  <p>HK: Ja ja, men vi har ombestemt os.</p>
  <p><em>SE: Hvornår har i så tænkt jer at udgive det i stedet for?</em></p>
  <p>HK: Vi vil ikke udgive det. Det var noget elendigt materiale, det eneste der er noget ved er den der Dark Knight Year One. Den laver vi så som en S/H special uden for klubben, men alt det Batman der er lavet efter er jo fuldstændigt ulæseligt.</p>
  <p><em>SE: Der var jo ikke nogen, der ville skrive serien efter Frank Miller forlod den efter de 4 nummer.</em></p>
  <p>HK: Jo, der var nogen, men der er ikke holdt sammen på noget. Vi laver nok også ”Year Two” til næste år, som en 100 siders special. Men den er ikke særlig god, og alt det andet er simpelthen rottedårligt.</p>
  <p><em>SE: Har i så tænkt jer, at udgive noget andet i stedet for som erstatning?</em></p>
  <p>HK: Erstatning?</p>
  <p><em>SE: I var jo begyndt at køre, med det samme program som Marvel, med 2udgivelser om måneden?</em></p>
  <p>HK: Ja, men det gør vi ikke.</p>
  <p><em>SE: Der vil altså kun blive udgivet Superman, hvor der så vil komme en S/H special hver anden måned?</em></p>
  <p>HK: Nej, Superman kommer som månedsblad, og så vil der kommer fire 100 siders specials om året. I år bliver det så Gudesønnerne, Grønne Lygte Korpset, En legende fødes og Sorte Fugl. Uden for dette regi udgiver vi så Batman Year One + Superman 50 års jubilæums nummer, det kommer i starten af næste år, januar-februar. Så i løbet af 1988 kommer der så også 4 specials, hvoraf de 3 første bliver det nye Justice League, det nye Flash og Batman Year Two. Den sidste special kommer i slutningen af 1988, måske bliver det en sammenkog af den der Millennium serie.</p>
  <p><em>SE: Den strækker sig jo rimeligt langt ud. Det er noget med en 50 kapitlers historie?</em></p>
  <p>HK: Ja ja, men sådan noget gider jeg ikke. Vi udgiver jo ikke alt det ragelse, de udgiver der ovre vel. Så det vil sige, at det kommer til at blande sig ind i en 3-4 numre af Superman, så vi kan ikke komme uden om det, uden at skulle droppe de numre af Superman sandsynligvis. Men nu må vi se, hvordan det er, når vi får lejlighed til at læse det. Hvis vi kan redde nogle nummer af Superman, ved at lave et Millennium one-shot så gør vi det, ellers springer vi det over.</p>
  <p><em>SE: Angående Flash har i så tænkt jer, at udgive nogle flere numre af den? Den ser jo ret lovende ud?</em></p>
  <p>HK: Jeg kunne forestille mig, vi ved jo ikke hvordan materialet bliver fremover, men det der er set på, der kunne det være, at der kom en Flash special og en Justice League special om året, og så lidt andet, hvad vi nu finder på.</p>
  <p><em>SE: Har i så tænkt jer, at springe det materiale over med Marv Wolfman og Jerry Ordway, og så kun bringe det med John Byrne?</em></p>
  <p>HK: Det meste ja, vi springer så meget som muligt over.</p>
  <p><em>SE: Hvis i bragte det hele, ville i jo også komme længere og længere bagefter den amerikanske udgivelse.</em></p>
  <p>HK: Ja ja, men det ville jo også være en fordel, hvis vi kunne få lidt længere tid. Fra den danske Marvel til den amerikanske er der 3 år, hvilket betyder at vi kan sidde 3 år bagefter og sortere alt det ragelse væk, som de har puttet ind alle steder. Vi behøver ikke at udgive alt det, vi kan bare udgive det der er godt.</p>
  <p><em>SE: Har i så tænkt jer at udgive annuals som årshæfter, det kører amerikanerne meget med?</em></p>
  <p>HK: Vi bruger det materiale der er, hvis det er godt.</p>
  <p><em>SE: Vil i så også kører en annual i de almindelige titler?</em></p>
  <p>HK: Ja, vi har jo kun de almindelige titler, vi har ikke andet.</p>
  <p><em>SE: DC ugiver jo også 3 miniserier med Superman, for at fejre hans 50 års jubilæum. Har i så tænkt jer at udgive dem?</em></p>
  <p>HK: De har da ikke udgivet nogen?</p>
  <p><em>SE: De kommer.</em></p>
  <p>HK: Nå ja, det ved jeg ikke endnu. Vi får se, hvis det er godt, så tænker vi over det.</p>
  <p><em>SE: John Byrne skriver i hvert fald den ene af dem.</em></p>
  <p>HK: Han skriver alle 3, men det er jo ikke sikkert at det bliver godt af den grund, han tegner jo ikke.</p>
  <p><em>SE: Nå, men han plejer at skrive nogle gode historier, han er ikke kun en god tegner.</em></p>
  <p>HK: Ja ja, vi får se. Vi tager ikke stilling til noget før det er udgivet. Det er umuligt at svare på, om vi vil udgive det, før vi får læst noget. Alt hvad der er smadder godt vil vi gerne udgive.</p>
  <p><em>SE: Nu du siger godt, har i så tænkt jer at udgive noget fra de små forlag. Der er efterhånden en del der er ret godt, f.eks. fra First Comics og Comico. Noget af det materiale Matt Wagner laver, Grendel og Mage?</em></p>
  <p>HK: Ja, det syntes jeg også er meget godt. Så måske? Jeg ved det ikke. Det er noget med at finde udgivelsesformer til det. Det er materiale, der bliver udgivet i kraft af det store ”direct sale market”, og det har vi ikke herhjemme. Man kan ikke leve af hvad man kan sælge i Fantask. Herhjemme er læsere til sådan noget som Mage og Grendel album købere. Så hvis man udgav sådan nogle blade, så vil dem der ville læse dem aldrig se dem. Fordi de aldrig ville se dem, da de aldrig kigger på bladene, de kigger på albumstativerne. Så jeg ved det ikke, måske? Jeg kunne godt tænke mig at udgive dem, men det kræver en stor indsats. Der er jo et par stykker hist og her, som er ret gode som du siger.</p>
  <p><em>SE: Hvad så med Watchmen. Der har jo efterhånden været en del diskussioner om, hvordan den skulle udgives. Det var jo først meningen, at den skulle udgives i samme format som Camelot 3000, så man på den måde kunne få den ud hos boghandlerne?</em></p>
  <p>HK: Ja ja, vi har diskuteret hvad som helst.</p>
  <p><em>SE: Har i så fundet ud af noget konkret efterhånden?</em></p>
  <p>HK: Jeg tror vi udgiver den på fuldstændig samme måde som på amerikansk, bare i S/H.</p>
  <p><em>SE: Altså som en blød tegneserie, ikke et album, eller noget i den stil?</em></p>
  <p>HK: Nej.</p>
  <p><em>SE: Hvorfor laver i den ikke i en bedre udgave, ligesom Nattens Ridder, nu hvor det er så godt et materiale?</em></p>
  <p>HK: Jamen, hvad er der i vejen med at udgive det ligesom på amerikansk?</p>
  <p><em>SE: Nu udgiver amerikanerne det jo også samlet. Det er ligesom om det…</em></p>
  <p>HK: … det er jo netop lavet til at komme i afsnit, hvor man skal vente imellem afsnittene. Den er konstrueret til at komme som blad, og så snart du begynder at samle den sammen, går noget af det væk den er konstrueret til.</p>
  <p><em>SE: DC vil jo udgive den komplet, hvor du også tager forsiderne med, så der går sådan set ikke noget tabt.</em></p>
  <p>HK: Nej, men har du ikke deltaget i al det her ræs med folk, der gætter på hvad det er? Alt det forsvinder, hvis du bare knalder alt sammen af på en gang.</p>
  <p><em>SE: Det er jo rigtigt nok. Vil i så udgive den hver måned i løbet af et år?</em></p>
  <p>HK: Ja.</p>
  <p><em>SE: Ville det så være på samme papir som Atari Force blev udgivet på?</em></p>
  <p>HK: Nej, jeg kunne godt tænke mig, at udgive den på samme slags papir som på amerikansk. Den skal udgives på noget kraftigere papir.</p>
  <p><em>SE: Jamen det var Atari Force jo også, de første 6 numre der kom.</em></p>
  <p>HK: Jamen, jeg syntes da ikke, at kunne huske det var så godt? Men ideen var, at papiret skulle være lidt bedre, altså noget i den stil.</p>
  <p><em>SE: Ja, for det kostede 14,50 kr. for 48 sider i S/H. Det er 5-6 kr. dyrere end hvad de almindelige blade koster.</em></p>
  <p>HK: Ideen med Atari Force var, at lave en bedre kvalitet. Jeg syntes bare ikke, så vidt jeg husker, det ikke var så flot som det skulle have været?</p>
  <p><em>SE: Det var samme papir som MSH nr. 1 blev trykt på.</em></p>
  <p>HK: Nå, ja.</p>
  <p><em>SE: Men det kunne altså godt sælge, selvom i tog det mere for det?</em></p>
  <p>HK: Det ved jeg ikke.</p>
  <p><em>SE: Amerikanerne kører jo meget med, at papiret skal være af bedre og bedre kvalitet. Om så serierne også bliver bedre, er jo en anden side af sagen</em></p>
  <p>HK: Ja, det er klart. Men det er ideen med Watchmen, at det skal laves godt. Men vi vil fastholde den amerikanske udgivelsesform, jeg vil havde den i S/H fordi, at jeg syntes at farverne er hæslige.</p>
  <p><em>SE: Hvornår har i så tænkt jer at udgive den?</em></p>
  <p>HK: Til næste år.</p>
  <p><em>SE: Mere præcist?</em></p>
  <p>HK: Det ved jeg ikke.</p>
  <p><em>SE: For lige at gå tilbage til Marvel. Nu og også dengang i startede, arbejdede du sammen med Morten Søndergaard.</em></p>
  <p>HK: Ja, med Marvel programmet.</p>
  <p><em>SE: Hvordan gør i så det. Bestemmer du det hele, eller har han også noget at skulle have sagt?</em></p>
  <p>HK: Det må du spørge ham om.</p>
  <p><em>SE: Det er mere hvis du siger noget, og han foreslår noget andet, bliver det så alligevel det du har sagt fra starten?</em></p>
  <p>HK: Ja ja, selvfølgelig.</p>
  <p><em>SE: Du har sådan en underkuet medarbejder?</em></p>
  <p>HK: Ja ja (stort grin). En ren martyr. Siger han ikke også det?</p>
  <p><em>SE: Nej, han syntes, at i har et sådan rimeligt fornuftigt samarbejde.</em></p>
  <p>HK: Det foregår på denne måde: Der er nogle overordnet rammer vi skal have til at gå op. Sådan noget med kronologien skal vi få til at passe. Det er noget materiale vi gerne vil have ud, sådan som John Byrnes Fantastiske Fire. Det stiller ligesom normer op, og så er det ellers med at få puslespillet til at gå op. Så sidder vi og rager alle Mortens blade ned fra hans reoler, så de ligger op flyder over det hele, og så prøver vi at stykke det sammen.</p>
  <p><em>SE: Det er vel også det han skal bruges til, fordi han har så stor viden om det alt sammen? Med hensyn til DC kronologien, da stoppede i jo bladet De Nye Titaner. Var det fordi at stoffet var for dårligt, eller fordi det ikke passede sammen med alt det andet, fordi Superman kom så langt frem?</em></p>
  <p>HK: Altså efter nr. 8 som vi har udgivet, bliver historierne ringere i en længere periode, så det var en grund. En anden grund var, at det ikke solgte særligt godt, og så syntes jeg, at det var forkert at bruge kræfter på det. Jeg ville hellere bruge mine kræfter på andre ting.</p>
  <p><em>SE: Hvad f.eks.?</em></p>
  <p>HK: Jeg ville da hellere lave en ordentlig Superman, end bruge kræfter på et Teen Titans blad, der ikke var særligt godt.</p>
  <p><em>SE: Det var vel også grunden til, at Superman kom i farver for at få en god introduktion, i forhold til det gamle Superman i S/H?</em></p>
  <p>HK: Ja, der arbejdede vi jo sammen med de andre lande. Det var ligesom et punkt, hvor man kunne starte forfra og sige ok, fra det punkt, da har vi ikke udgivet noget i nogen af landene. Så der er ikke noget med, at Danmark vil have udgivet noget, der allerede er udgivet i Sverige.</p>
  <p><em>SE: Det var der jo meget med før i tiden, at Sverige var foran. Det var jo derfor at Projekt X startede længere fremme, fordi Sverige havde udgivet dem?</em></p>
  <p>HK: Ja ja.</p>
  <p><em>SE: Du har været ansat som fast album redaktør i 13 år fra 1973 til 1986. Så blev du freelancer i 1986, hvordan kan det være?</em></p>
  <p>HK: Nej, jeg blev ansat 1. januar 1974. Så blev jeg album redaktør i slutningen af 1974, og så har jeg været album redaktør i 10-12 år. Så for en 2-2½ år siden begyndte jeg at trappe ned, og ligge mere og mere over til Jens Trasborg, fordi jeg ville have noget tid til at tegne. Jeg sigtede på at gå på halvtid, for at have mere tid til at tegne. Så skete der det, at direktøren holdt op, altså Arne Stenby. Der kom visse omlægninger, tillige med at vi blev lagt sammen med Carlsen. Så blev jeg forlagschef i 1 år, for at få alt det der til at lykkes. Nu er jeg forlagskonsulent, jeg er ikke freelancer. Da tingene så gik i orden, gik jeg så over til at være forlagskonsulent, så ud over praktiske ting jeg har med superheltene, laver jeg projekter og hjælper nogen af de andre.</p>
  <p><em>SE: Du hjælper dem kun, du laver ikke noget selv? Du er altså bare en hjælpende hånd til de nye, som f.eks. Jens Trasborg, der har overtaget jobbet som album redaktør?</em></p>
  <p>HK: Jeg blander mig ikke i albummene mere.</p>
  <p><em>SE: Det er du altså helt ude af?</em></p>
  <p>HK: Det kører Jens med IP albummene, og Carsten Søndergaard med Carlsen albummene. Jeg arbejder mere med projekter, udviklingsarbejde og sådan noget.</p>
  <p><em>SE: Hvad har du så tegnet til?</em></p>
  <p>HK: Det er jeg ikke kommet i gang med endnu. Jeg arbejder på en historie, der helst skulle gå hen og blive en film.</p>
  <p><em>SE: Nå?</em></p>
  <p>HK: Den hedder Troldehistorier, og jeg har brugt det meste af min tid på den sidste år.</p>
  <p><em>SE: Altså en tegnefilm?</em></p>
  <p>HK: Ja.</p>
  <p><em>SE: Skal det være på linje med Valhalla, eller skal det være små korte afsnit?</em></p>
  <p>HK: Nej nej, den skal være ligesom Valhalla. En stor biograffilm i Disney stil. Den bliver også til bøger og tegneseriealbums.</p>
  <p><em>SE: Vil du så selv tegne til noget af det, f.eks. albummene?</em></p>
  <p>HK: Det ved jeg ikke i nu.</p>
  <p><em>SE: Er du så selv med til at tegne til tegnefilmen?</em></p>
  <p>HK: Nej, jeg har ledet forarbejdet på den, og det er så småt ved at være færdigt, der er dog stadigvæk nogle måneders arbejde tilbage. Så ved jeg ikke, hvordan det skal gå bagefter.</p>
  <p><em>SE: Bruger du nogle af de folk, der var med til at lave Valhalla til din tegnefilm?</em></p>
  <p>HK: Ja, der er 4 tegnere derfra. De sagde op på Swan.</p>
  <p><em>SE: Hvor mange er i om at lave den?</em></p>
  <p>HK: Vi er de 4 tegnere, plus Frank Thomas og Ollie Johnston. 2 gamle Disney tegnere, der fungere som vejledere på projektet.</p>
  <p><em>SE: Hvor lang tid tager det så før i er færdige?</em></p>
  <p>HK: Altså produktionen er ikke gået i gang endnu, men hvis alt går som det skal, så er filmen færdig i 1990 engang.</p>
  <p><em>SE: Skal den være på samme længde som Valhalla, eller vil i lave den længere?</em></p>
  <p>HK: Den skal være en 70-80 minutter.</p>
  <p><em>SE: Med hensyn til de forskellige fanpublikationer, der beskriver hvad der sker på markedet, der har i jo også udgivet noget lignende engang, nemlig IP Nyt og Interpressen. Har i tænkt på, at lave det igen for at oplyse om det i udgiver?</em></p>
  <p>HK: Det er der ingen planer om lige nu.</p>
  <p><em>SE: I er måske tilfredse med hvad der bliver udgivet af fanblade?</em></p>
  <p>HK: Det har ikke noget med det at gøre, det er ikke det samme.</p>
  <p><em>SE: Der står jo også hvad i udgiver de næste 2-3 måneder, med nyhedslister osv.</em></p>
  <p>HK: Det er jo til forskellige læsere. Fanbladene er til fans og de bliver solgt i 200-300-400 eksemplarer, hvis det er godt. Hvis vi laver en reklamebrochure eller sådan noget er det jo 100.000 eksemplarer, det er jo noget helt andet.</p>
  <p><em>SE: I kunne jo ligesom med de forskellige albumlister i laver, lave en liste om de nye ting i udgav i stedet for. Så kunne i f.eks. ligge det i et blad som Edderkoppen, der jo sælger rimeligt, så i kunne få det ud på den måde?</em></p>
  <p>HK: Jo jo. Men jeg ved det ikke, det er noget de finder ud af i reklameafdelingen, hvordan sådan nogen skal køre.</p>
  <p><em>SE: Har du tænkt på at lave et album en gang i fremtiden?</em></p>
  <p>HK: Det ved jeg ikke.</p>
  <p><em>SE: F.eks. efter du er færdig med Troldehistorier?</em></p>
  <p>HK: Jeg har ikke noget konkret, jeg har ikke nogen planer.</p>
  <p><em>SE: Har du ellers nogen ting, du kunne tænke dig at lave fremover foruden Troldehistorier?</em></p>
  <p>HK: Næ, det er da også ret meget?</p>
  <p><em>SE: Man skal vel planlægge?</em></p>
  <p>HK: Jeg syntes ikke man skal planlægge, man skal tage tingene som de kommer. Jeg kunne godt tænke mig at skrive og tegne, så det kommer jeg vel til på et tidspunkt?</p>
  <p><em>SE: Har du så selv skrevet Troldehistorier, eller har du fået hjælp fra andre?</em></p>
  <p>HK: Nej, jeg har selv skrevet den, og så har vi arbejdet på den, for at få lavet den om til en film.</p>
  <p><em>SE: Har du nogen afsluttende bemærkninger?</em></p>
  <p>HK: Nej. </p>
</body>
</html>